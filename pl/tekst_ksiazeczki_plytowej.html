<a href="?arabesque_overnight"><img src="img/back.png" alt="<--" class="cd-back"></a>
<br><br><h3>Tekst książeczki płytowej</h3>
<div style="clear: left;"></div>
<div class="orange-background"></div>
<img src="img/piotr.jpg" alt="Piotr Matwiejczuk" class="cd-photo">
<div class="cd-first-paragraph">
<h2>Wędrowiec między światami</h2>
<p>Przez kilkaset lat muzyka Zachodu, choć podlegała nieustannym przeobrażeniom, tworzona była według jednolitego systemu zależności pomiędzy poszczególnymi dźwiękami, stopniami skali. W XX wieku system tonalny (dur-moll) upadł, otrzymawszy potężny cios od awangardy. Co więcej, nie narodził się żaden nowy, powszechnie stosowany system, którego my, słuchacze, moglibyśmy się nauczyć, z którym moglibyśmy się osłuchać. Od dawna już w muzyce wolno wszystko, więc co kompozytor, to inny język muzyczny. Trudno się w tym nie pogubić. Nic też dziwnego, że spora część wykonawców i słuchaczy odwróciła się od muzyki współczesnej, zwracając się jednocześnie w stronę muzycznej przeszłości.</p>
</div>
<h3>Siła tradycji, potęga nowoczesności</h3>
<p>Oczywiście tylko niewielka część świata muzycznego poszła za hasłami awangardy. To, co dziś nazywamy muzyką popularną, trzyma się przecież systemu tonalnego. Można wręcz powiedzieć, że kompozytorzy szlagierów pełnymi garściami czerpią z jednej strony z muzyki ludowej (głównie anglosaskiej), z drugiej ze struktur wypracowanych przez „klasyczną” muzykę europejską od renesansu do romantyzmu. Również w świecie muzyki „akademickiej”, „poważnej” awangarda umarła (albo raczej częściowo obumarła) dość szybko, czego najlepszym dowodem jest niezwykła siła rażenia rozmaitych nurtów muzycznego postmodernizmu – choćby amerykańskiej minimal music czy europejskiego „nowego romantyzmu”, nazywanego też „nową tonalnością”, „nową prostotą”, „nową pieśniowością”. Terminy te, jak podkreślał Andrzej Chłopecki, „stosowane z dużą dowolnością nie mogły objąć całości zjawiska, wskazując jedynie na ogólny »nastrój« i mocno generalizowany w opisach typ postaw kompozytorów, którzy realizowali swe artystyczne idee w sposób całkowicie odrębny i indywidualny”. Jedno jest pewne: to muzyka zwrócona ku tradycji, choć nigdy nie naśladująca jej en bloc, reaktywująca kantylenowość (niech żyje melodia wzgardzona przez awangardę!), eufoniczność brzmienia (konsonanse są piękne!), elementy systemu tonalnego i modalnego.</p>
<p>Jeśli tak – bardzo ogólnie – zdefiniujemy „nowy romantyzm”, moglibyśmy włączyć doń prezentowane na niniejszej płycie kompozycje Artura Banaszkiewicza. Przy czym termin „romantyzm” możemy potraktować z pewną dozą dosłowności – wszak wszystkie utwory przesycone są cytatami z dzieł wielkich romantyków, a także twórców XX wieku na różne sposoby odwołujących się do tradycji romantycznych: od Mikołaja Rimskiego-Korsakowa do Karola Szymanowskiego, od Piotra Czajkowskiego do Astora Piazzolli, od George’a Bizeta do Igora Strawińskiego.</p>
<h3>Romantyczny postmodernizm</h3>
<p>Wspomniane cytaty, nawiązania do przeszłości muzycznej, operowanie pewnymi elementami tradycji (melodiami, rytmami, formami, technikami kompozytorskimi) jest istotą postmodernizmu. Wchłania on poszczególne elementy przeszłości, ale jednocześnie tworzy z nich nową całość, buduje na własną, modernistyczną modłę struktury muzyczne. W ten właśnie nurt wpisują się kompozycje Artura Banaszkiewicza – to muzyka, która stanowi efektowną układankę ze starych klocków przy użyciu nowoczesnych środków. Oto świat dźwięków XXI wieku, który jak w z zwierciadle – może nawet nico krzywym – odbija współczesną, „pokawałkowaną” rzeczywistość nadmiaru, nieustannej serii różnorodnych bodźców, z którymi musimy radzić sobie każdego dnia.</p>
<p>Gdy słuchamy Concerto 21’81, jesteśmy mocno zanurzeni w naszej codziennej rzeczywistości reklam telewizyjnych, internetowych historii obrazkowych, informacji bombardujących nas zewsząd, nakładających się na siebie i zalewających nas nieprzerwanym, wartkim strumieniem. Bodźce te nie są selekcjonowane, bo ułożyć ich nie ma kto i nie ma jak. A jednak same, w nie do końca zrozumiały dla nas sposób, układają się w momentami może dziwny, a chwilami szalenie frapujący obraz. Jeśli nawet nie w naszej wirtualnej rzeczywistości, to – na szczęście! – w muzyce Artura Banaszkiewicza.</p>
<p>Twórczość Artura Banaszkiewicza balansuje między tym wszystkim, co „neo”, a tym, co do bólu niemal współczesne. Twórca nie boi się sięgania po nowoczesną harmonię, brzmienia drażniące, struktury całkowicie atonalne, skomplikowane następstwa rytmiczne. Jakże mogłoby być inaczej w naszych czasach? Jeśli muzyka ma wyrażać prawdę o nich, jeśli ma być lustrem, w którym się przeglądamy, musi niepokoić. Jednocześnie wszystkie trzy utwory rehabilitują melodię – ten element muzyki, który na śmietnik historii wyrzucić chciała XX-wieczna awangarda. Arsenał środków kompozytorskich poszerzony został o dźwiękonaśladownictwo. Malowanie dźwiękami jest tu niezwykle sugestywne, bardzo wyraziste, chciałoby się powiedzieć – namacalne. Inaczej, niż było to w baroku i romantyzmie, epokach – które onomatopeję muzyczną lubiły chyba najbardziej, ale realizowały ją zgoła inaczej, własnymi, bardziej symbolicznymi środkami.</p>
<p>Muzyka Artura Banaszkiewicza jest romantyczna i postmodernistyczna zarazem, równie głęboko zanurzona w wielkie tradycji muzycznej, co we współczesności. Przy czym nie chodzi tu o romantyczną estetykę, a przynajmniej nie wyłącznie. To raczej romantyzm w sensie bardzo ogólnym – ten, który muzyce przypisuje rolę wyraziciela uczuć najintymniejszych.</p>
<h3>Gra formą</h3>
<p>Palindrom, kanon, trzyczęściowy koncert (którego forma została w charakterystyczny dla postmodernizmu sposób zdekonstruowana w Concerto 21’81) to formy muzyczne najpopularniejsze w XVIII wieku, ale nie tylko – istnieją przecież w historii muzyki ostatnich kilkuset lat i stosowane są z powodzeniem do dziś. Tworzenie formy w oparciu o swego rodzaju numerologię, pewne proporcje i ciągi liczbowe, zastosowane w Don Jose i Concerto, nawiązuje wprost do analogicznych zabiegów znanych z dzieł wokalnych renesansu niderlandzkiego czy utworów utrzymanych w ścisłych formach, tworzonych przez mistrzów baroku. Liczby sterują tu również przebiegiem muzyki w czasie – precyzyjnie rozplanowanym, konsekwentnie przeprowadzonym. Co ciekawe jednak, świadomość istnienia tego liczbowego i formalnego backgroundu wcale nie jest konieczna, ponieważ muzyka broni się sama, nawet jeśli nie będziemy wiedzieli, jak jest skonstruowana. Jeśli jednak zdecydujemy się na pewien wysiłek intelektualny i sprawdzimy „jak to jest zrobione”, otrzymamy dodatkową satysfakcję estetyczną.</p>
<p>Z kolei poemat i fantazja to „formy bez formy” stworzone przez romantyków. W XIX stuleciu, ale i później, poematy symfoniczne czy fortepianowe były przede wszystkim dziełami programowymi, inspirowanymi (bądź opatrzonymi ex post) komentarzem literackim. Fantazja jest formą najbardziej może charakterystyczną dla romantyzmu i święcącą wówczas triumfy jako podstawa twórczości wirtuozowskiej. Szczególnie częsta była ta jej odmiana, która polegała na wykorzystaniu tematów i motywów z istniejących już dzieł, zwykle innych twórców. W XIX wieku najczęściej były to popularne fragmenty oper. Wirtuozi fortepianu czy skrzypiec stworzyli setki, jeśli nie tysiące, fantazji, każąc swoim instrumentom śpiewać arie, chóry, duety, ensemble.</p>
<p>Sięgniecie po formę fantazji opartej na tematach operowych jest więc czytelnym nawiązaniem do wielkiej spuścizny romantycznej. Ale jest również niemałym aktem odwagi – wszak nikt nie zliczy wszystkich fantazji opartych na tematach z opery Carmen George’a Bizeta, jednego z największych przebojów operowych wszechczasów. Jakże jednak bliskie naszym czasom i naszej wrażliwości jest ujęcie Artura Banaszkiewicza. Słuchając Don Jose możemy wyobrazić sobie, że wraz z sierżantem dragonów polegujemy na freudowskiej leżance i wspólnie analizujemy jego skomplikowaną i nieszczęśliwą relację z piękną Cyganką, tytułową bohaterką opery. Psychoterapia to wszak jedno z najbardziej charakterystycznych dla naszych czasów zjawisk, jeśli więc dziś, w drugiej dekadzie XXI wieku odwołujemy się do genialnej opery w sto czterdziestą rocznicę jej powstania, jak inaczej to zrobić?</p>
<h3>Pomiędzy sztuką „poważną” a „rozrywkową”</h3>
<p>Już dawno podzieliliśmy sztukę dźwięków na tę tworzoną dla znawców i tę, której odbiorcami mają być zwykli śmiertelnicy, przeciętni melomani. Przy czym ten drugi rodzaj muzyki opisywano najrozmaitszymi, najczęściej mniej lub bardziej pejoratywnymi, określeniami. Muzyka rozrywkowa (popularna) ma status tej gorszej, niezależnie od jej faktycznej jakości. Ale przepaść między tym, co w muzyce „poważne”, a tym, co  „rozrywkowe” – wbrew pozorom – nigdy nie była duża, a współcześnie zdaje się być mniejsza, niż kiedykolwiek wcześniej. Twórcy i odbiorcy zorientowali się, jak wielkie korzyści przynosi łączenie obu światów, albo raczej – że taki podział nie ma sensu. Zgodnie z wyświechtanym, ale prawdziwym powiedzeniem „muzykę dzielimy tylko na dobrą i złą”. Żonglowanie różnymi estetykami, stylami, brzmieniami, instrumentarium daje przecież często niebanalne, oryginalne efekty, satysfakcjonujące estetycznie, intelektualnie, zmysłowo.</p>
<p>Taką żonglerką rozmaitymi stylami muzycznymi są utwory Artura Banaszkiewicza: łączą elementy muzyki „klasycznej”, tradycyjnej (flamenco), pozaeuropejskiej (arabskiej), jazzowej, bluesowej. Wszystko miesza się ze wszystkim, Mikołaj Rimski-Korsakow z Charliem Parkerem, skala arabska z motywami rodem z nowojorskiego Harlemu, melodie Bizeta ze stylistką andaluzyjskiej ulicy. Trudno nie odnieść wrażenia, że znajdujemy się w samym centrum tygla kulturowego naszej globalnej wioski, której na imię Ziemia.</p>
<p>Zwróćmy jeszcze uwagę na aparat wykonawczy – z jednej strony nieśmiertelna orkiestra, kojarząca się z dziełami wielkich klasyków, z drugiej – instrumenty solowe: saksofon,  akordeon, gitara. Choć nie obce akademickiej, tej „poważnej” tradycji muzycznej, kojarzą nam się, i słusznie!, raczej z folklorem miejskim, jazzem, szeroko rozumianą muzyką „popularną”.</p>
<h3>Pielgrzym na ziemi</h3>
<p>Artur Banaszkiewicz jest osobowością artystyczną stricte romantyczną, albo ogólniej – niejako wyjętą z muzycznej przeszłości. Oto w świecie, który osiągnął apogeum specjalizacji, również w dziedzinie muzyki (kompozytorzy wyłącznie komponują, wykonawcy tylko odtwarzają zapis nutowy), jest artystą niezwykle wszechstronnym, jednocześnie instrumentalistą i kompozytorem, aranżerem i improwizatorem. To nawiązanie do najlepszych tradycji dawnych epok, scalenie muzycznego świata. W takim ujęciu kompozytor byłby więc muzycznym wędrowcem, który porusza się między epokami.</p>
<p>Tak charakterystyczny dla epoki romantycznej topos wędrowania obecny jest zresztą w samej muzyce. Tętno wędrówki bije tu wyraźnie. Puls kroków niestrudzonych, momentami niecierpliwych i nerwowych, innym razem zmęczonych, ale mimo to nieprzerwanych, stanowi wewnętrzną strukturę całej trylogii przedstawionej na niniejszej płycie. Podróżujemy w przestrzeni: z Ameryki do Afryki Północnej w Arabesque Overnight, po Półwyspie Iberyjskim w Don Jose, z Francji do Rosji przez Argentynę w Concerto 21’81; przemierzamy również czas, zatrzymując się na dłużej w międzywojniu, epoce późnego romantyzmu i okresu tuż powojennego, w latach siedemdziesiątych XIX wieku (czas premiery Carmen) przefiltrowanych niejako przez współczesność. W szczególnie interesującą sytuację wprowadza podróżnika w czasie Concerto – jest ów podróżnik jednocześnie w dwóch punktach, zaś oś symetrii czasowej stanowi współczesność. Po obu jej stronach znajdują się daty zawarte – nie wprost – w tytule utworu. Paralela między 1812 (upamiętnionym muzycznie w równie słynnej, co krytykowanej Uwerturze „Rok 1812” op. 49 Piotra Czajkowskiego) a 2181 rokiem napawać może niepokojem. Muzyczna wizja świata za 166 lat, naznaczona akordeonowym „westchnieniem” i „epizodem chińskim” zaiste daje do myślenia.</p>
<h3>Sztuka dźwięków politycznych</h3>
<p>Muzyka jest sztuką najbardziej tajemniczą, ulotną i nieuchwytną. Istnieje tylko w czasie, przez chwilę, gdy ją słyszymy; z trudem poddaje się opisom werbalnym; wywołuje tak indywidualne emocje i uczucia, jak różni są jej odbiorcy. Muzyka jest więc na przeciwległym do naszego codziennego życia biegunie. Czy może więc być sztuką polityczną? Oczywiście! Zawsze taka była, jest i będzie. Z tym, że bywa nią na wiele różnych sposobów.</p>
<p>Od czasu, gdy Platon znalazł w swoim Państwie miejsce dla muzyki, stała się ona narzędziem w rękach sprawujących władzę. Grecki filozof uważał, że muzyka może kształtować obywateli: uczyć moralności lub psuć obyczaje. Czy jednak oznacza to, że sztuka dźwięków – poprzez fakt, że potrafi tak silnie oddziaływać na emocje i umysły ludzi – jest zjawiskiem nie tylko czysto akustycznym? A jeśli tak, co to oznacza i jakie ma konsekwencje dla samej muzyki? Sprawa wydaje się prosta w przypadku utworów wokalno-instrumentalnych, przede wszystkim pieśni i oper, które odegrały przecież niebagatelną rolę w historii cywilizacji zachodniej. Ba! Wielokrotnie były nie tylko komentarzem do wydarzeń politycznych, lecz także wydarzenia te inicjowały. Poprzez powiązanie dźwięków ze słowami były jednak sztuką synkretyczną, a nie „czystą” muzyką.</p>
<p>Ta ostania jednak, według wielu teoretyków, muzyków, kompozytorów, nie wyraża niczego poza samą sobą, zaś nadawanie jej znaczeń pozamuzycznych wypacza istotę jej niewerbalnego języka. Zdarzało się jednak, że muzyka nazywana „absolutną” zyskiwała nowe treści, zwłaszcza w systemach totalitarnych. Choć od ponad ćwierćwiecza mamy szczęście być obywatelami wolnego świata, nie oznacza to, że nasza wolność nie jest zagrożona; nie oznacza to również końca problemów związanych z procesami społecznymi, gospodarczymi, politycznymi zachodzącymi na całym świecie – czasami niby daleko od nas, w rzeczywistości – dotykającymi nas bezpośrednio.</p>
<p>Najważniejsze w naszej części świata wydarzenia 2015 roku odbijają się echem w dwóch kompozycjach Artura Banaszkiewicza. Tak odbieram zarówno Arabesque Overnight, jak i Concerto 21’81, co oczywiście nie oznacza, że utwory te tak samo odbierać muszą inni słuchacze. Nie znaczy to nawet, że intencje, które odczytuję, kompozytor miał w rzeczywistości. Trudno jednak pozbyć się wrażenia, że spotkanie kultury zachodniej i arabskiej w pierwszym utworze, nie jest tylko czystym przypadkiem, że taka koncepcja dzieła nie ma nic wspólnego z dramatyczną, podobno największą w historii ludzkości, falą migracji, której jesteśmy świadkami. Jeśli tak, utwór będący opowieścią o fascynacji amerykańskiego saksofonisty i arabskiej piękności jawi się jako wizja wyjątkowo piękna i szczególnie pożądana. Trudno też nie pomyśleć – słuchając symbolicznej, muzycznej bitwy francusko-rosyjskiej – o wojnie, jaka toczy się za naszą wschodnią granicą.</p>
<p style="text-align: center;">***</p>
<p>Zgodnie z uniwersalnym paradygmatem, hołubionym szczególnie przez twórców romantycznych, dzięki wędrówce zachodzi w nas metamorfoza. Jaka zmiana zaszła w nas po wysłuchaniu zamieszczonej na niniejszej płycie muzyki? W każdym inna, tak jak każdy inaczej słyszy i czuje muzykę, tę najbardziej tajemniczą, ulotną i najbardziej odległą od sfery słowa sztukę. „Jakże wyraźnie mówi do mnie światło księżyca i wzywa mnie do wędrówki”, wzdychał wędrowiec z poematu Friedricha Schlegla. „Tak, jestem tylko wędrowcem, pielgrzymem na Ziemi. A wy – czyż jesteście czymś więcej?” – moglibyśmy zapytać za Goethem. Dźwięki wyczarowane przez Artura Banaszkiewicza wzywają do wędrówki – zarówno w przestrzeni, jak i w czasie, w przeszłość i w przyszłość; a przede wszystkim – zapraszają do najbardziej fascynującej, ale też najbardziej ryzykownej podróży – w głąb samego siebie.</p>
<p style="text-align: right; font-weight: bold;">Piotr Matwiejczuk (Program 2 Polskiego Radia)<p>
