<a href="?arabesque_overnight"><img src="img/back.png" alt="<--" class="cd-back"></a>
<br><br><h3>CONCERTO 21'81" - komentarz autorski</h3>
<div style="clear: left;"></div>
<div class="orange-background"></div>
<img src="img/artur.jpg" alt="Artur Banaszkiewicz" class="cd-photo">
<div class="cd-first-paragraph">
  <h2>CONCERTO 21'81" na akordeon i smyczki</h2>
  <p>Tytuł koncertu odnosi się zarówno do czasu trwania utworu (22 minuty i 21 sekund), jak i do odwróconej daty 1812, oznaczającej rok, w którym doszło do bitwy wojsk napoleońskich i rosyjskich pod Borodino, mającej niewątpliwy wpływ na późniejsze losy Europy. Utwór może być traktowany zatem jako muzyczna próba, może nieco dystopijnej, wizji naszego kontynentu w roku 2181, a więc za 166 lat.</p>
</div>
<p>W pierwszej części usłyszeć będzie można wątki francuskie, wyrażone w pseudocytacie (tj. melodii skomponowanej celowo w danym stylu i brzmiącej jak cytat) paryskiego walczyka, czy w autentycznej melodii <em>Marsylianki</em>, zaś w trzeciej części wyraźne będą motywy rosyjskie w pseudocytacie ludowej melodii rosyjskiej, cytacie hymnu Boże chroń cara, a także w znanych, krótkich motywach utworów Czajkowskiego, Rimskiego-Korsakowa czy Strawińskiego. Użycie cytatów <em>Marsylianki</em> rosyjskiego hymnu wyraźnie nawiązuje do słynnej uwertury koncertowej Piotra Czajkowskiego <em>Rok 1812</em>, gdzie również pojawiają się odwołania do tych pieśni. Zarówno wątki francuskie, jak i rosyjskie są w wyraźnej opozycji z siłami zewnętrznymi, symbolizowanymi przez uporczywe, destrukcyjne i atonalne figury w części francuskiej, imitacje syberyjskiego wiatru w rosyjskiej, ale też motywy arabskie, a nawet chińskie.</p>
<p>Część druga ma budowę palindromu, czyli można ją również zagrać, w niezmienionej wersji, od końca w ruchu wstecznym. Część ta od efektów szmerowo-perkusyjnych, poprzez marsz żałobny, przeobraża się w wolne milonga, harmonicznie budzące skojarzenia ze słynnym tangiem <em>Oblivion</em> (Zapomnienie) Astora Piazzolli (1921–1992), przedstawionym na tle imitacji ptasich motywów, granych przez solowy akordeon.</p>
<p>Mimo że układ trzyczęściowy wskazywałby na klasyczną budowę koncertu, zastosowałem mały eksperyment formalny, polegający na wymieszaniu, przetasowaniu wszystkich trzech części. W pierwszej fazie każda z części trwa po trzy minuty, w drugiej – po dwie, w trzeciej – minutę itd., aż dojdziemy do krótkich pięciosekundowych fragmentów. Każda z części, wzorem reklamy telewizyjnej, przerywana jest niespodziewanie pojawiającymi się akcentowanymi blokami akordów.</p>
<p>Warte uwagi są dwa tutti orkiestrowe imitujące surowy klimat Syberii, z których pierwsze ma budowę klasycznego kanonu, a drugie połączenia formy kanonu z odwróconym palindromem.</p>
<p>Całość wieńczy krótka coda z rozpoznawalnymi cytatami wielkich dzieł dwóch największych kompozytorów Rosji i Francji, ale także dającym do myślenia chińskim epizodem oraz znamiennym westchnieniem akordeonu nad kondycją naszej cywilizacji i sytuacją Europy w roku 2181.</p>
