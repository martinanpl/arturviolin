<a href="?arabesque_overnight"><img src="img/back.png" alt="<--" class="cd-back"></a>
<br><br><h3>Don Jose - komentarz autorski</h3>
<div style="clear: left;"></div>
<div class="orange-background"></div>
<img src="img/artur.jpg" alt="Artur Banaszkiewicz" class="cd-photo">
<div class="cd-first-paragraph">
  <h2>Fantazja monolog na gitarę, perkusję i smyczki</h2>
  <p>Dokładnie 140 lat od swego powstania, opera <em>Carmen</em> cieszy się nadal niesłabnącym powodzeniem na wszystkich scenach operowych świata. Przez ten czas powstała niezliczona liczba opracowań, suit, fantazji, potpourri, wykorzystujących genialną muzykę Georges’a Bizeta (1838–1875). Podejmując ryzyko kolejnego nawiązania do tego tematu, chciałem ująć go z nieco innej perspektywy, jako swego rodzaju muzyczną retrospekcję, próbując dodać również aspekt psychologiczny.</p>
</div>
<p>Tematem mojej fantazji nie jest tytułowa piękna i tajemnicza cyganka Carmen, ale symbolizowana przez gitarę główna postać dramatu, Don Jose, którego wspomnienia, towarzyszące im stany psychiczne i emocjonalne, uporczywie nawiedzają go, być może po latach i prawdopodobnie w więziennej celi.</p>
<p>Utwór w założeniu trwa dokładnie 18 minut i podzielony jest na trzy części następujące w malejącym ciągu czasowym: 9’ + 6’ + 3’ = 18’</p>
<p>Trwająca dziewięć minut część pierwsza składa się z trzech równych trzyminutowych epizodów, w których solowa gitara demonstruje całe spektrum wirtuozowskiej techniki gry flamenco: od efektów perkusyjnych i monodii w epizodzie pierwszym, poprzez arabeskowe arpeggia w drugim, aż po skomplikowaną grę akordową w trzecim. W epizodach stopniowo pojawia się towarzysząca solowej gitarze perkusja: poczynając od oklasków i tupania, typowych dla tancerzy flamenco, przez kolejno pojawiające się różne instrumenty perkusyjne, jak popularny tamburyn czy kastaniety, na „tajemniczym” cajonie wcale nie kończąc.</p>
<p>Wszystkie epizody prowadzą do kulminacji, która osiągnięta jest dopiero za trzecim podejściem w postaci słynnej Aragonaise, czyli wstępu do IV aktu opery <em>Carmen</em>.</p>
<p>Sześciominutowa część druga to sześć jednominutowych atonalnych monologów gitary, które można potraktować jako swobodnie rozwijające się wariacje, przerywane wspomnieniami, orkiestrowymi cytatami najbardziej znanych arii Carmen, w rolę której wciela się potraktowana solowo altówka. Obowiązuje tu zasada postępowego wydłużania się cytatów o pięć sekund w stosunku do każdego poprzedzającego, kosztem analogicznie malejących w czasie fragmentów monologu solowej gitary. W szóstym epizodzie stosunek czasowy ulega wyrównaniu i mamy tu do czynienia z najbardziej traumatycznym wspomnieniem ostatniego spotkania Don Jose z Carmen, gdzie do głosu dochodzą negatywne emocje, uczucia gniewu, wręcz szału zazdrości, poczucia wzgardzenia, wreszcie urażonej męskiej dumy naszego bohatera.</p>
<p>Część trzecia to trzyminutowa coda, w której pesymistycznym rozważaniom Don Jose nad swoim losem towarzyszą echa motywu losu, czy Arii „<em>z kwiatkiem</em>”. Wreszcie wybrzmiewa uporczywie powracający temat słynnej Habanery, symbolizującej obecną już tylko we wspomnieniach, fatalną postać <em>Carmen</em>, jej stosunek do ludzi, życia, miłości i samego Don Jose.</p>
