<a href="?arabesque_overnight"><img src="img/back.png" alt="<--" class="cd-back"></a>
<br><br><h3>Arabesque Overnight - komentarz autorski</h3>
<div style="clear: left;"></div>
<div class="orange-background"></div>
<img src="img/artur.jpg" alt="Artur Banaszkiewicz" class="cd-photo">
<div class="cd-first-paragraph">
  <h2>Poemat na saksofon altowy i orkiestrę kameralną</h2>
  <p>Młody człowiek z zachodniego świata, być może muzyk-saksofonista, przesiąknięty aurą amerykańskiej muzyki bebopowej Charliego Parkera, zawija statkiem na jedną noc do portu dużego miasta w jednym z krajów arabskich, np. do Dubaju. Słychać więc onomatopeiczne odgłosy audiosfery, zarówno morza: szum fal, odgłosy mew czy okrętowej syreny, jak i dźwięki tętniącego życiem miasta, m.in. klaksony samochodów, odgłos karetki ze znanym efektem Dopplera, a nawet unoszący się nad wszystkim azzan muezina z pobliskiego meczetu. Naszemu bohaterowi towarzyszą również muzyczne wspomnienia, krótkie cytaty amerykańskich standardów tematycznie związanych z podróżami, takich jak <em>Portowe światła</em>, <em>Morze</em>, <em>Dookoła świata</em> czy <em>Sentymentalna podróż</em>, znanych również polskim melomanom.</p>
</div>
<p>Nagle pojawia się intonowana przez skrzypce solo egzotyczna, typowo arabska melodia (nasuwająca skojarzenia ze słynną Szeherezadą Rimskiego-Korsakowa), która zniewala naszego zauroczonego bohatera. Od słuchacza zależy, czy ową „Szeherezadę” interpretować będzie jako spersonifikowaną postać pełnej wdzięków, urodziwej arabskiej piękności, która olśniła młodzieńca, czy też jako sięgający niemal zenitu, ogólny jego zachwyt nad nieznaną mu dotąd kulturą Orientu.</p>
<p>Nasza „Szeherezada” swoim urokiem i powabem czaruje przybysza. Nawiązują dialog, z tym że saksofonista mówi swoim bluesowym językiem, ona zaś przemawia w skali arabskiej. Szybko znajdują jednak wspólną płaszczyznę porozumienia, gdzie język nie gra decydującej roli, i słysząc odgłosy wieczornej zabawy, oddają się bez reszty mistycznym, a może nawet i erotycznym uniesieniom aż do utraty świadomości.</p>
<p>Kiedy nasz bohater ją odzyskuje, orientuje się, że jest sam, a towarzyszy mu jedynie aura tajemniczej, orientalnej rozgwieżdżonej nocy – tu pojawia się cytat z III Symfonii Karola Szymanowskiego Pieśń o nocy op. 27 na tle dobiegających z oddali azzanów. Zrozumiałe jest też samopoczucie bohatera i ból głowy, który mógłby się teraz pojawić, wyrażony za pomocą zstępujących, cierpko brzmiących półtonowych bloków klasterowych. Rozpoczyna się solowa kadencja saksofonu, ilustrująca wielki dylemat. Nasz rozdarty wewnętrznie bohater, grając na przemian arabskie i bluesowe pasaże, przerywane znanymi nam już standardami i bebopową improwizacją, nie może dokonać ważnego i decydującego dla siebie wyboru: wrócić na statek, czy też nie. W kulminacji tego dramatycznego monologu wewnętrznego niespodziewanie pojawia się głos skrzypiec, ale za chwilę słychać ponaglające odgłosy budzącego się do życia miasta, szum morza, krzyki mew i, o zgrozo, syrenę statku, sygnalizującą jego odpłynięcie.</p>
<p>Do Państwa należy ostateczna interpretacja, z kim żegna się nasz bohater. Czy powraca do zachodniego świata, czy też zafascynowany Orientem pozostaje u boku swej „Szeherazady”...?</p>
<br>
<h3>Części utworu:</h3>
<ol>
  <li>ARRIVAL (Przybycie)</li>
  <li>FASCINATION  (Oczarowanie)</li>
  <li>ALLUREMENT (Wabienie)</li>
  <li>DANCE (Taniec)</li>
  <li>CLIMAX (Kulminacja)</li>
  <li>HANGOVER (Kac)</li>
  <li>DILEMMA (Dylemat)</li>
  <li>LEAVING (Pożegnanie)</li>
</ol>
